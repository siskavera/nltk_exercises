Egyszer volt egy szegény ember, s annak egy fia. Hogy a fiú akkorára nőtt, elküldte az apja szolgálni. Ment, ment a fiú, kereste a helyét magának, s akadt egy emberhez aki őt megfogadta a juhok mellé. Másnap a gazdája neki a kezébe adott egy furulyát, s elküldte a juhokkal hogy meglássa, jó lesz-e juhpásztornak. A fiú egész naphosszat sem heveredett le, hanem a juhokat téringette, furulyált, s ment utánuk. Volt a juhok között egy aranyszőrű bárányka, s az ha ő furulyált, mindig táncolt. Azt ő úgy megszerette, hogy feltette magába, nem kér a gazdájától más bért, csak azt a bárányt. Estére a juhokat hazahajtotta, a gazda várta a kapuba, s úgy meg volt elégülve hogy a fiúval szegődségre indult.


Köcsögkirály
Volt egyszer egy király, aki búskomorságban élt, mert sánta volt a lánya. A lány is sírt-rítt éjjel-nappal, mert ha jött is kérője, időnap előtt odébbállt. A király félt, hogy pártában marad az egyetlen lánya, ezért kihirdette az országban hogy aki meggyógyítja a lányát, olyan gazdagon megajándékozza hogy holta napjáig gond nélkül élhet. Tódultak is elegen a várba, egymás kezébe adták a kilincset, de bizony a királylány csak tovább sántított. Köcsög Jankó is fölkerekett, hogy szerencsét próbáljon. Azért hívták köcsögnek, mert nagyon kicsi volt, kis köcsög. No, ment, mendegélt Jankó, találkozik egy szegény asszonnyal aki fát cipelt az erdőből, hogy alig bírta. "Hagyja csak, öreganyám, majd elviszem én", mondta Jankó, és mire az asszony megköszönte volna a fáradtságot, Jankó be is rakta a fát a fészerbe. "Mi járatban vagy errefelé?", kérdezte az öregasszony mikor Jankó el akart köszönni. "Meg akarom gyógyítani a sánta királylányt." "Akkor jó hogy velem találkoztál, mert csak én tudom hogy mi annak az orvossága. De azt nem olyan könnyű ám megszerezni." "Csak mondja, hogy merre kell elindulnom." "Jól figyelj, fiam. Az üveghegy tetején van egy kis bárány, annak a nyakában van egy aranycsengő. Ha azzal a csengővel háromszor csengetsz a lány ablaka alatt, menten meggyógyul." "De hogyan találok oda?" "Óó, oda csak az óriáskirály táltos lován juthatsz el, azt pedig még senki sem tudta kihozni az istállóból." Köcsög Jankó megköszönte az útbaigazítást, és elindult. Meg sem állt, míg oda nem ért az óriáskirály várához. A kapu alatt volt egy lyuk, azon gyorsan bebújt, és ment egyenesen az istállóba. El akarta oldani a lovat, csak a táltos akkorát nyerített, hogy az óriáskirály menten leesett a székről, merthogy el ne feledjem, éppen ebédelt. Nosza, futott is mindjárt az istállóba. Jankó ijedtében bolhává változott, és bebújt a jászolba. Mikor az óriáskirály visszament, Jankó megint előbújt, hogy eloldja a ló kötőfékét. A táltos nagyot nyerített, akkorát, hogy a király a falba verte a fejét és esze nélkül futott le az istállóba. De megint nem látott senkit, mert Jankó megint bolhává lett, és meghúzódott a jászolban. A király jót húzott a lóra, minek nyerít ha senki se bántja. Harmadszorra sikerült eloldani a lovat, hiába nyerített, a király nem ment le az istállóba. Mikor Jankó kiért a táltossal a kapun, olyat nyerített a ló, hogy három bástyafal megremegett. Erre nagy mérgesen kijött a király a tornácra, hát látja ám hogy ellopták a lovat. Felült a bakmacska hátára, és Jankó után iramodott. Jankó nagyon örült a paripának. Alighogy megsarkantyúzta, repült a táltos, egyenesen az üveghegyre. A selyemfüvű réten mindjárt meg is pillantotta Jankó az aranycsengős báránykát. Odament, de mikor le akarta venni a bárányka nyakáról a csengőt, egy ürgelyukból elébe toppant a nagyszakállú Bakarasz. "Éppen rád várok, de gézengúz." Azzal megfogta Köcsög Jankót, jól megrázta, és megparancsolta neki hogy az erdőben készítsen egy hordót. Mikor elkészült Jankó a hordóval, odament a Bakarasz, ráült a hordó szélére és azt mondta, "Most beledoblak a hordóba, te tolvaj." Jankó látta hogy ez nem tréfa, hirtelen méhecskévé változott, és olyat csípett a Bakarasz bütykös ujjába, hogy az felkapta a lábát és hanyatt esett bele a hordóba. Jankó gyorsan ráborította a hordó tetejét, csak egy pici lyukat fúrt bele, hogy meg ne fulladjon a Bakarasz. Levette a csengőt a bárányka nyakáról, felpattant a táltosra, és meg sem állt a sánta királylány ablakáig. Mindjárt csengetett is egyet, és azt vette észre, hogy táncra perdültek a fák, meg a bokrok. Másodszor is csengetett, akkor jött hoppmester utána az udvari népség, legvégül maga a király is, mindnyájan táncoltak, énekeltek. Jankó harmadszor is csengetett, ekkor a királylány kinyitotta az ablakot, Jankó táncra kérte a leányt, s az bizony egy cseppet se sántított. Olyan jó kedv kerekedett, hogy alig akarták abbahagyni a mulatozást. "No fiam, meggyógyítottad a lányomat, vedd el feleségül, éljetek boldogan." Azzal levette fejéről a koronát és Jankónak adta, aki éppen föl akarta próbálni, mikor megérkezett az óriáskirály a bakmacska hátán. Volt nagy riadalom! Az óriáskirály kitátotta a száját, s az egész királyi udvart bekapta mindenestül, még csak nem is csuklott egyet se. Csupán a fákat meg a téglákat köpte ki, mint más ember a meggymagot. Jankó az utolsó pillanatban félreugrott, és bebújt az óriáskirály nadrágzsebébe. Ott jó helyen volt. Az óriáskirály úgy jól lakott, hogy szuszogni se tudott és lefeküdt a padlásgrádicsra. Jankó megvárta míg elalszik, aztán kibújt a nadrágzsebéből, összecsődített ezer pókot, azok gyorsan összekötözték az óriáskirály kezét-lábát, hogy mozdulni se tudott. Jankó erre végigbukfencezett az óriás hasán, hogy az menten kirepedt, és így menekült meg az udvari nép. Kilencvenkilenc szűcsmester gyorsan össze is varrta az óriás hasát, mire készen lettek, addigra az óriás is kialudta magát. De Jankó lakodalmában nem volt valami nagy kedve, mert csak három ökröt tudott megenni. A lakodalom után egy hónapra Jankó átvette az uralkodást, Köcsögkirály néven. Itt a vége, fuss el véle. 